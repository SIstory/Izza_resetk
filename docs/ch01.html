<!DOCTYPE html><html xmlns="http://www.w3.org/1999/xhtml" lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (2)--><title>I. Demokracija</title><meta http-equiv="x-ua-compatible" content="ie=edge" /><meta name="viewport" content="width=device-width, initial-scale=1.0" /><meta name="description" content="Izza rešetk: spomini Igorja Rosine na zapor in internacijo&#xA;      (1942–1943)" /><meta name="keywords" content="internacija, druga svetovna vojna" /><meta name="author" content="Igor Rosina" /><meta name="generator" content="Text Encoding Initiative Consortium XSLT stylesheets" /><meta charset="utf-8" /><link href="https://www2.sistory.si/publikacije/themes/foundation/6/css/foundation.min.css" rel="stylesheet" type="text/css" /><link href="https://www2.sistory.si/publikacije/themes/css/foundation/6/sistory.css" rel="stylesheet" type="text/css" /><link href="https://cdnjs.cloudflare.com/ajax/libs/foundicons/3.0.0/foundation-icons.min.css" rel="stylesheet" type="text/css" /><link href="https://www2.sistory.si/publikacije/themes/plugin/TipueSearch/6.1/tipuesearch/css/normalize.css" rel="stylesheet" type="text/css" /><link href="https://www2.sistory.si/publikacije/themes/css/plugin/TipueSearch/6.1/my-tipuesearch.css" rel="stylesheet" type="text/css" /><link href="https://www2.sistory.si/publikacije/themes/plugin/ImageViewer/1.1.3/imageviewer.css" rel="stylesheet" type="text/css" /><link href="project.css" rel="stylesheet" type="text/css" /><script src="https://www2.sistory.si/publikacije/themes/foundation/6/js/vendor/jquery.js"></script><script src="https://www2.sistory.si/publikacije/themes/plugin/ImageViewer/1.1.3/imageviewer.js"></script></head><body id="TOP" itemscope="itemscope" itemtype="http://www.tei-c.org/ns/1.0/" itemprop="TEI"><script src="tipuesearch_content.js"></script><script src="https://www2.sistory.si/publikacije/themes/js/plugin/TipueSearch/6.1/tipuesearch_set-sl.js"></script><script src="https://www2.sistory.si/publikacije/themes/plugin/TipueSearch/6.1/tipuesearch/tipuesearch.min.js"></script><div class="column row"><header xmlns:html="http://www.w3.org/1999/xhtml"><div class="hide-for-large"><div id="header-bar"><div class="title-bar" data-responsive-toggle="publication-menu" data-hide-for="large"><button class="menu-icon" type="button" data-toggle=""></button><div class="title-bar-title">Meni</div><div class="title-bar-right"><a class="title-bar-title" href="https://sistory.github.io/Izza_resetk/"><i class="fi-home" style="color:white;"></i></a></div><div id="publication-menu" class="hide-for-large"><ul class="vertical menu" data-drilldown="" data-options="backButton: &lt;li class=&#34;js-drilldown-back&#34;&gt;&lt;a tabindex=&#34;0&#34;&gt;Nazaj&lt;/a&gt;&lt;/li&gt;;"><li><a href="index.html">Naslovnica</a></li><li><a href="cip-sl.html">Kolofon</a></li><li><a href="titleAuthor.html">Kazalo</a></li><li><a href="preface.html">Uvod</a></li><li class="active"><a href="ch01.html">Poglavja</a><ul class="vertical menu"><li class="active"><a href="ch01.html">I. Demokracija</a></li><li><a href="ch02.html">II. Zunanji izgled</a></li><li><a href="ch03.html">III. Pasivna hrabrost</a></li><li><a href="ch04.html">IV. Volja</a></li><li><a href="ch05.html">V. Hrana, higiena in drugo</a></li><li><a href="ch06.html">VI. Korupcija</a></li><li><a href="ch07.html">VII. Okolje</a></li><li><a href="ch08.html">VIII. Politični vplivi</a></li></ul></li></ul></div></div></div></div><div class="show-for-large"><nav class="title-bar"><div class="title-bar-left"><a class="title-bar-title" href="https://sistory.github.io/Izza_resetk/"><i class="fi-home" style="color:white;"></i> <span>Domov</span></a></div><div class="title-bar-right"><ul class="dropdown menu" data-dropdown-menu=""><li><a href="index.html">Naslovnica</a></li><li><a href="cip-sl.html">Kolofon</a></li><li><a href="titleAuthor.html">Kazalo</a></li><li><a href="preface.html">Uvod</a></li><li class="active"><a href="ch01.html">Poglavja</a><ul class="menu"><li class="active"><a href="ch01.html">I. Demokracija</a></li><li><a href="ch02.html">II. Zunanji izgled</a></li><li><a href="ch03.html">III. Pasivna hrabrost</a></li><li><a href="ch04.html">IV. Volja</a></li><li><a href="ch05.html">V. Hrana, higiena in drugo</a></li><li><a href="ch06.html">VI. Korupcija</a></li><li><a href="ch07.html">VII. Okolje</a></li><li><a href="ch08.html">VIII. Politični vplivi</a></li></ul></li></ul></div></nav></div><form action="sl-search.html"><div class="row collapse"><div class="small-10 large-11 columns"><input type="text" name="q" id="tipue_search_input" placeholder="Vaš iskalni niz" /></div><div class="small-2 large-1 columns"><img type="button" class="tipue_search_button" /></div></div></form></header><section><div class="row"><div class="medium-2 columns show-for-medium"><p><a class="button" href="preface.html" title="Prejšnji: Izza rešetk: spomini Igorja Rosine na zapor in internacijo (1942–1943)">&lt;&lt;</a></p></div><div class="medium-8 small-12 columns"><h2 class="maintitle"><span class="head" itemprop="head" id="Rosina-head-7">I. Demokracija</span></h2></div><div class="medium-2 columns show-for-medium text-right"><p><a class="button" href="ch02.html" title="Naslednji: II. Zunanji izgled">&gt;&gt;</a></p></div></div><div class="row hide-for-medium"><div class="small-6 columns text-center"><p><a class="button" href="preface.html" title="Prejšnji: Izza rešetk: spomini Igorja Rosine na zapor in internacijo (1942–1943)">&lt;&lt;</a></p></div><div class="small-6 columns text-center"><p><a class="button" href="ch02.html" title="Naslednji: II. Zunanji izgled">&gt;&gt;</a></p></div></div><div class="chapter" id="ch01"><p style="text-align:justify" id="Rosina-p-28">Tudi jaz pravzaprav nisem vedel, kaj je to demokracija in kaj pomeni. Pa sem celo pisal o tem. Toda saj smo bili več ali manj vsi takšni. Citiral sem, nekoč, ko še nismo bili v vojni, program, ki ga je postavil znameniti angleški kulturni zgodovinar H. G. Wells<span id="ftn2_return"><a class="notelink" title="Herbert George Wells (1866–1946) je bil angleški pisec predvsem znanstvenofantastičnih romanov. Imenovali so ga »oče znanstvene fantastike«. V nelepos…" href="#ftn2"><sup>1</sup></a></span> in ga propagiral kot britanske cilje vojevanja. Bila je nekaka modernizirana »magna charta libertatis«<span id="ftn3_return"><a class="notelink" title="Pravilno Magna carta libertatum. Velika listina svoboščin iz leta 1215 omejuje moč angleških kraljev. Je posledica nestrinjanja med kraljem, papežem i…" href="#ftn3"><sup>2</sup></a></span> in zdela se mi je obupno zastarela. »Zaščita človeka pred tiranijo zahteva, da si takoj postavljen pred neodvisnega sodnika in da brez njegovega izreka ne smeš biti pridržan; zaščita doma in stanovanja in lastnine v mejah, ki jih določa svobodno določen sklep skupnostne večine; prostost izbire poklica in svoboda gibanja po vsem svetu; pravica biti vedno resnici odgovarjajoče informiran o svetovnih dogajanjih itd.« Bile so prastare stvari, se mi je zdelo, in zdelo se mi je otročje misliti, da bi na podlagi takih gesel, takega mlačnega in brezkrvnega programa, danes, v dvajsetem stoletju, še bilo mogoče pošiljati ljudi v trpljenje in smrt in na dno morja.</p><p style="text-align:justify" id="Rosina-p-29">Saj to vendar ni bilo nič novega. Saj to smo vsi že imeli, in to več kakor stoletje. Saj to ja ni bilo drugo kot ona stara, šepajoča in že vsa mozoljasta teta demokracija s svojim astmatičnim prišepetavanjem in sladkobnimi nasveti zarjavele device. Kaj naj počno ti zaprašeni recepti zoper kašelj in naduho v naši evropski »dinamiki mladih sil«! Bilo je naravnost smešno. In to naj bi bila ona znamenita prefinjenost britanske propagande, ki je v prvi svetovni vojni tako nadkrilila nemško, kakor trdi Hitler, da še sedaj svari pred njo! Da, prastare stvari so bile to. Tako stare, kakor je star človek s svojo borbo za zaščito lastnega jaza pred tiranijo despotov in despotskih režimov in kakor stari so narodi v svoji težnji za svobodo.</p><p style="text-align:justify" id="Rosina-p-30">Toda mi tega nismo vedeli, ker smo to imeli. Treba je bilo, da so prišli Nemci in nam kratko malo pokradli vse pohištvo in perilo, denar in obleko in nas še nagnali povrhu, da smo malo, majčkeno razumeli, kaj približno pomeni zaščita osebe kot posledica demokracije v mednarodnem pravu. Tiste naše žene, ki so skozi mesece spale s povezanimi culami in trepetaje prisluškovale trenutku, ko zaslišijo hupanje avtobusov pred hišo in korake Gestapa<span id="ftn4_return"><a class="notelink" title="Tajna državna policija (Geheime Staatspolizei, Gestapo) je bila uradna tajna policijska organizacija v nacistični Nemčiji. Ustanovljena je bila aprila…" href="#ftn4"><sup>3</sup></a></span> po stopnicah, in vsi tisti po Hrvaški, Srbiji in Šleziji raztepeni, tudi vsi ti vedo sedaj in so doumeli, kaj sta pomenili francoska revolucija in tista toliko osmešena in oblatena »meščanska kultura« za ves svet in znanje in za njih rodbine osebno. Mednarodnopravno – sploh edino zaščito, pogoj in zadnjo možnost še misliti na bazi kakega prava. Narodno pa, za majhen narod – sploh edino možnost tudi le kulturne eksistence v svetu!</p><p style="text-align:justify" id="Rosina-p-31">To so bile prve izkušnje pri izpitu o demokraciji. Če bi se jih soudeležila vsa Slovenija in ne le njen znatnejši del, bi bilo danes naše gledanje na naš narodni in kulturni problem gotovo enotnejše. Toda izpit se je nadaljeval. Prej, za časa one »preklete Jugoslavije«, sem šel in nekajkrat poslušal zagovornike za branilčevo mizo pred kazenskim senatom. Nekoč se spomnim nekoga, ki je bil kakor Zola za časa Dreyfusovega procesa.<span id="ftn5_return"><a class="notelink" title="Émile Zola (1840–1902) je bil francoski pisatelj in novinar, znan kot najvidnejši predstavnik naturalizma in utemeljitelj t. i. eksperimentalnega roma…" href="#ftn5"><sup>4</sup></a></span> »Moj klient, gospodje sodniki, je bil zadrževan celih osem dni v policijskem zaporu.« Ena izmed osnovnih državljanskih pravic vsakega izmed nas, pravica, da si predan v najkasneje 48 urah rednemu sodišču in v nadaljnjih 24 urah zaslišan po rednem sodniku, je bila poteptana v prah.</p><p style="text-align:justify" id="Rosina-p-32">Kako naj damo tedaj vero izjavam, podanim v ambientu nezakonitosti in zavestne kršitve ustavnih predpisov! To je bilo še za časa, ko smo merili svobodo po urah. Ko sem slišal v Ljubljani od junija in julija 1941 dalje o prvih jetnikih, ki so sedeli po dva, po tri mesece pod kvesturo in kar brez zaslišanja, se mi je zdelo to nekaj gorostasnega. No, potem sem jih videl od blizu take, ki so jih odsedeli po osem, po deset, po petnajst in celo po dvajset, vse brez zaslišanja in pod kvesturo, in sem jih odsedel tudi sam – pa je postajalo in postalo povsem naravno. Samo prvi teden se mi je še dozdevalo nekaj nečuveno barbarskega in nečloveškega, da te zmorejo tako brez vsega, na anonimno ovadbo morda kakega lopova, kake barabe iz predmestne krčme, zgrabiti za vrat, vreči v ječo, ti odvzeti še vsako možnost obrambe ter ti uničiti tudi gospodarsko eksistenco – kar tako zlomiti te preko kolena kakor trsko in »nikome ništa«. Samo z zobmi si lahko zaškripal in čakal.</p><p style="text-align:justify" id="Rosina-p-33">No, dobro. Bilo je barbarsko, toda bila je vojna in bil je upor. Kaj šteje tu posameznik in njegova pravica do demokratskih svoboščin. Ali pozneje, na dvorišču ljubljanske jetnišnice ob sprehodih, mi je pripovedoval neki primorski Slovenec svojo zgodbo. Bil je tam doli nekje, v času še dolgo pred vojno, zasebni uradnik in tako so ga torej prijeli. Po italijanskem zakonu, mi je pravil, je imela kvestura – to je policija – pravico (diktatorski režimi poznajo vsi take »pravice«) pripreti in pridržati osebo, ki se ji je zdela sumljiva, toda ne delj kot (beri in piši) eno leto. Potem jo je morala oddati rednemu sodišču ali odrediti konfinacijo, ki je trajala od treh do petih let, ali pa izpustiti na svobodo. No in moj znanec je odsedel torej svoje kvesturno leto in dan – navadno, ne da bi bil zaslišan – in točno po preteku leta dni jo je ves vesel mahal s kovčkom v roki iz zaporov, da zopet vidi ženo in triletnega otroka in začne zopet človeško življenje. Toda na zadnji stopnici ga je že čakalo presenečenje. Gospod z značko ga je ustavil in mu najavil aretacijo, to pot od sodišča. Tudi sodišče je imelo »pravico« pridrževati jetnika, toda tudi ono ne preko leta dni. In tako je odsedel moj dragi znanec še leto dni pod sodiščem. Ko je bil prost po poteku leta, ga je na pločniku pred sodnijo čakal kvesturin in šlo je zopet pod firmo kvesture. In tako se je vrstila ta vrsta pravice skozi pet let. Pri vsakem zakonu gre torej – »po zakonu«, samo da pri nečloveškem – in mi lahko mirno posplošimo in rečemo pri nedemokratičnem – po nečloveško. Mislim, da je ta človek spoznal dodobra in imel dosti časa, da dodobra premisli in dodobra preštudira, kaj pomeni za človeštvo in svet – in tudi zate in zame, dragi čitatelj – ona »bedasta fraza« o osebni svobodi in zaščiti osebe in o vseh teh »flauzolah«<span id="ftn6_return"><a class="notelink" title="Po Slovarju slovenskega knjižnega jezika neumnost, čenča." href="#ftn6"><sup>5</sup></a></span> demokracije.</p><p style="text-align:justify" id="Rosina-p-34">»No, tako pa pri nas vendarle ni bilo,« boste rekli in že malo sram vas bo, da ste nekaj priznali v korist »bivši Jugoslaviji«. Da, res ni bilo tako. Bilo je napak, velikih napak, in tudi krivice je bilo, morda malo več, morda malo manj, kakor so tudi povsod drugod na svetu, kjer in dokler žive ljudje na njem, toda svobode je bilo. Kolikokrat sem slišal v zaporu od preprostega človeka, kakor nehote: »Ah, še preveč svobode je bilo in zato je nismo znali ceniti.« Tako govoriti je bilo sicer zoper bonton v zaporu, toda bilo je rečeno. In je bilo rečeno po pravici. Bila je preveč samo ob sebi umljiva ta svoboda in bila je sama pravica, nič dolžnosti. Podedovano premoženje pa je najtežje držati in se najbolj lahkomiselno zapravlja. Siti ne ve, kako je lačnemu, in mi nismo vedeli – in mnogi še danes ne vedo –, da je lahko tudi drugače. Da si lahko samo šibica v rokah režima in te lahko odlomi in prelomi, kadar koli hoče in kadar koli se njemu ali komu izmed njegovih pandurjev zahoče. Živeli so samozavestni Rimljani in Paulus se je še ponosno skliceval na staro demokratsko pravo rimskega državljana: »Civis Romanus sum«<span id="ftn7_return"><a class="notelink" title="Sveti Pavel (med 5 in 10 n. št. do 67) je bil apostol, mučenec in svetnik, avtor pisem, ki predstavljajo velik del Nove zaveze. Latinsko besedno zvezo…" href="#ftn7"><sup>6</sup></a></span> in rablji so odstopili. Minilo je dobro stoletje in rimski senatorji so dajali svoje hčere v posteljo pijanim pretorijancem,<span id="ftn8_return"><a class="notelink" title="Pretorijska straža (latinsko Praetoriani), osebna straža rimskega cesarja in pomembnih vojskovodij." href="#ftn8"><sup>7</sup></a></span> da si rešijo trepetavo življenje za nadaljnjih šest mesecev.</p><p style="text-align:justify" id="Rosina-p-35">Premalo smo storili za našo svobodo in kakor lahkomišljeni dedič smo razmetavali s tem, kar smo imeli. Nič nam ni bilo več prav kakor razvajenemu otroku. Iz nič ni nič in naj se postavijo na glavo vsi naši učeni zvezdogledi. V zadnjih dvajsetih letih svobode je naš splošni standard očitno porasel, naša mesta so vzcvetela, pozidale so se cele ulice in postavila cela predmestja, in to delavskih hiš in hišic. In iz nič ni nič. Še danes, po dveletnem, doslej nevidnem izčrpavanju, je Ljubljana še vedno bolje oblečena kot Rim. In iz nič ni nič. Če si se vozil od Rakeka do Šentilja<span id="ftn9_return"><a class="notelink" title="Rakek je bil mejna postaja s Kraljevino Italijo, Šentilj pa mejna postaja z Republiko Avstrijo oz. od marca 1938 z Nemčijo – Tretjim rajhom." href="#ftn9"><sup>8</sup></a></span> in gledal skozi okno, si videl na tisoče novih poslopij. In iz nič ni nič. Drugi so morda potrojili svojo moč, mi smo jo podeseterili. Postavile so se tovarne, velike tovarne. Zaslužile so mnogo, mnogo preveč, toda bil je tuji kapital in tudi Fordove tovarne v Sibiriji<span id="ftn10_return"><a class="notelink" title="Leta 1929 je vlada Sovjetske zveze s Henryjem Fordom sklenila pogodbo za ustanovitev avtomobilske tovarne v Rusiji (v mestu Nizni Novgorod, od leta 19…" href="#ftn10"><sup>9</sup></a></span> zaslužijo mnogo.</p><p style="text-align:justify" id="Rosina-p-36">Ni res, da bi se delavski standard ne dvigal. Plača rudarja je bila enaka plači aktivnega kapetana, in ko je sovjetski poročevalec Tassa<span id="ftn11_return"><a class="notelink" title="Mišljena je tiskovna agencija, osrednja agencija za zbiranje in distribucijo novic Sovjetske zveze. Pod tem imenom je delovala od leta 1925. Njena pre…" href="#ftn11"><sup>10</sup></a></span> obiskal Jesenice, se je začudil. V naših državnih športnih organizacijah so hodili na mednarodne lahkoatletske, smučarske in telovadne tekme tovarniški delavci in Kredarica jih je bila polna ob julijskih nedeljah. Kjer vlada »tiransko zatiranje proletariata«, to ni mogoče, niti ne tam, kjer živi družabno in društveno potlačen. Leta 1907 smo dobili splošno volilno pravico. Do tedaj so bili pri nas še grofi Hohenlohe.<span id="ftn12_return"><a class="notelink" title="Knezi Hohenlohe so bili nemška knežja in vojvodska dinastija. Leta 1450 so bili povzdignjeni v cesarske grofe, leta 1744 v kneze. Leta 1825 je Nemška …" href="#ftn12"><sup>11</sup></a></span> Od tedaj je minilo dobrih trideset let, to je razdobje, ki pri rasti človeka nekaj pomeni, ki pa je pri rasti naroda za dober zajem sape. Laže, kdor trdi, da nismo šli skokoma navzgor. Tudi ni res, da smo bili socialno zaostali. Naša delavska zakonodaja je bila ena izmed najmodernejših v Evropi, po sovjetski je bila naša agrarna reforma najradikalnejša v svetu. Res je, da so bile napake, pa najsi bo po obsegu ali v izvedbi. Prekmurski kmet in agrarni interesent baje nista bila zadovoljna z njo. Ali je danes bolje, ko je zopet v grofovskih rokah? Kakor z našo narodno svobodo je, dokler nam je bila samo ob sebi umljiva, ali pa bo z našo osebno, ko je ne bomo več imeli. Tudi jaz sem moral iti šele skozi zapore in popolno brezpravnost, da sedaj vem, kaj pomeni. Izkušnja šele izuči človeka, pravi narodna modrost in tudi narode izučijo šele izkušnje.</p><p style="text-align:justify" id="Rosina-p-37">Nekoč, par let pred vojno, sem sedel s pomembnim slovenskim kulturnim in javnim delavcem pozno v noč in se razgovarjal – no, o čem neki? O naših problemih. Bila je že zgodnja ura in glave so nam bile težke. »Oh,« sem dejal, kakor sledeč samo še instinktu, »tako mlačno in brez krvi se mi zdi vse to naše slovensko javno in kulturno življenje. Nekaj več barbarstva, se mi zdi, bi nam trebalo.« – »Ne,« mi je odvrnil, »jaz pa sem demokrat.« Tedaj nisem vedel prav niti pomena lastnih besed, bile so izgovorjene nekako intuitivno. Še manj sem razumel odgovor. Kolikokrat sem v teku svojih zaporov premišljal o tej trditvi in protitrditvi! Ni bilo skoraj dneva, ne da bi se ju spomnil. Zanimivo je, da sva imela prav oba. Moralo je priti res do krvi, do mnogo krvi in do ubijanja žensk in celo otrok in neoboroženih mož, do naravnost nečloveškega razmetavanja s človeškimi življenji, do sodb »pod smreko« in »likvidacij« potom »vohanja Matilde«<span id="ftn13_return"><a class="notelink" title="Matilda, sopomenka za smrt. Tega poimenovanja ni v nobenem drugem jeziku, razen v slovenskem." href="#ftn13"><sup>12</sup></a></span> in tudi do vse barbarske protireakcije, da smo res izvedeli – kaj je to barbarizem. Da se izpriča pravilnost odgovora, je moralo priti. Ali imamo vsaj sedaj zadosti? Ali smo vsaj sedaj spoznali resnico? Ali pa bodemo šli še naprej po tej poti groze, dokler ne prispemo do tja, da bomo kakor Judje ob zidu žalovanja in bíli z glavami ob kamen in se tolkli po prsih: »Kaj vendar smo imeli in nismo vedeli in kaj smo izgubili!« Ko bo prepozno.</p><p style="text-align:justify" id="Rosina-p-38">Zdelo se mi je včasih v teh dolgih urah ječe, da bi moral biti kakor oni svetopisemski Job, ki je sedel na gnoju pred hišo in hvalil s povzdignjenimi rokami Gospoda: »Gospod, Bog Sabaoth,<span id="ftn14_return"><a class="notelink" title="Jahve Sabaoth = Gospod nad vojskami (Izaija 1,24; Psalmi 46,7), torej gospod nebeških vojsk in prebivalcev zemlje, Judov in poganov, bogatih in revnih…" href="#ftn14"><sup>13</sup></a></span> zahvaljen na veke za to trpljenje, za vse te strašne preizkušnje, ki si jih prinesel nadme in nad moj narod!« Radi spoznanja resnice. Potem vsa ta, kolikokrat po nedolžnem prelita kri vendar ni bila zastonj. Kje je bil razlog naši neveri? Takoj od začetka že si slišal v zaporih toliko psovanja in toliko besa na našo državno tvorbo, na ono »prekleto k............. Jugoslavijo«, da si bil zaprepaščen. Res je šlo za sistematsko organizirano in vzdrževano gonjo in ni bilo težko uganiti, od koga je izhajala. Toda kako to, da ni bilo skoraj nobenega odpora? Zakaj ni bilo dobre besede, razen taki, kakor oni zgoraj o svobodi, pol nezavedni vzdihi, toda brez državljanske aktivne zavesti in hotenja? Mnogi trde, da je vzrok vsakemu človeškemu dejanju in nehanju iskati v materiji, v vprašanju malo več ali malo manj kruha. Iskal sem torej po tej poti in spraševal sobne tovariše o tem. Lahko bi našteval mesečne dohodke tovarniškega delavca, rudarja, zasebnega in državnega nameščenca in intelektualca. Toda niso mogli biti tu razlogi našemu obupu. Dohodki ročnega delavca so bili v porastu in njih sorazmerje k onim intelektualnih poklicev so v odnosu na njih društveno važnost šli v očitno škodo poslednjih, ne narobe. Jasno je bil zaznaven demokratski pritisk kmetskih mas, ki so si ja izvojevale, tudi ko je njih stan prišel v krizo, zaščitni zakon, naravnost revolucionaren v svojih posledicah.</p><p style="text-align:justify" id="Rosina-p-39">Ne. Niso bile materialne prilike, ni bila materija, kjer je iskati poglavitni vzrok naši duhovni krizi in naši naravnost zločinski pripravljenosti zavreči vse, državo in dinastijo in osebno svobodo, in preiti raje v režime nasilja in proskripcijskih list, kakor iti po poti svobodne volje narodne večine in osebne svobode. Fantazija vlada ljudi in v nas samih, v našem psihičnem nastrojenju so bile klice lažni in tako usodni domnevi, da se »normalnim potom« ne da nič več popraviti. V našem lastnem izpodjedanju samega sebe, v našem načelnem negativizmu – hranjenem po tisoč tajnih kanalih, izpeljanih k nam preko meja iz tujine –, v naši lastni kakor namerni demontaži državljanskega čuta in demokratske zavesti. In našem večnem nerganju. Jadikoval je kmet, jadikoval je delavec, jadikoval je državni in zasebni nameščenec in jadikoval je tudi trgovec, pa magari si je kupoval vsako tretje leto novo hišo, in jadikoval je še industrialec in tudi njega je pritiskala – kdo neki? – seveda država. Tako dolgo smo hodili po tej poti samooskrunjenja, da smo res izgubili, prav kakor bledikasti študent v letih pubertete po prvih mladostnih svojih grehih, vso vero v lastno in moško silo. Ali bo sedaj po tej trdi šoli, ko smo dovolj imeli prilike videti in na lastni koži preizkusiti, kako se zmore gaziti po človeku, huje, kot da je navadna žival, ali bo sedaj bolje?</p><p style="text-align:justify" id="Rosina-p-40">Tudi meni je bilo treba iti skozi trdo šolo, skozi purgatorij dolgotrajnega zapora in samotne celice, da sem doumel do kraja, zakaj so se bíli narodi skozi stoletja in zaščito svoje svobode, da je človeška osebnost, kadar se skliče na pravico, nedotakljiva in višja od česarkoli na svetu in da med režimom diktature in režimom svobode ne more biti miru, ker bo edino zveličavnost enega vedno znova ogrožala nujno, vsled svobode nujno, nestabilnost drugega. Nesvoboda enega bo ogrožala svobodo drugega – in tudi narobe, na daljši rok gotovo v mnogo večji meri. Pri prvih bo vse krasno, bo vse gromoglasno, bo vse kolosalno, bo vse edino pravilno, toda na dnu bo slabo, ker ne bo svobode. Pri drugih bo vse slabo, vse zanič in vse bo nepravilno, toda dno, in na dnu bo dobro, ker bode svoboda. Na nas je, da izbiramo. Skozi ves čas svojih zaporov sem jih videl mnogo, ki so trpeli radi svobode, in mnogim izmed njih se nisem mogel načuditi, s kako otroško, naravnost kriminalno lahkomiselnostjo zametujejo to načelo, radi katerega so ja trpeli. Vendar se mi dozdeva, da jih je že mnogo danes in da raste njih število od dne do dne, ki se vračajo po tolikih žalostnih izkušnjah kakor oni izgubljeni sin iz svetopisemske prilike nazaj na dom očeta.</p></div><div class="row"><div class="small-6 columns text-center"><p><a class="button" href="preface.html" title="Prejšnji: Izza rešetk: spomini Igorja Rosine na zapor in internacijo (1942–1943)">&lt;&lt;</a></p></div><div class="small-6 columns text-center"><p><a class="button" href="ch02.html" title="Naslednji: II. Zunanji izgled">&gt;&gt;</a></p></div></div><!--Notes in [div]--><div class="notes"><div class="noteHeading">Opombe</div><div class="note" id="ftn2"><p><a class="link_return" title="Pojdi nazaj k besedilu" href="#ftn2_return"><sup>1.</sup></a> <span class="noteBody">Herbert George Wells (1866–1946) je bil angleški pisec predvsem znanstvenofantastičnih romanov. Imenovali so ga »oče znanstvene fantastike«. V neleposlovna dela je vključeval družbene komentarje, politiko, zgodovino. Znan je tudi kot preroški družbeni kritik. Štirikrat je bil nominiran za Nobelovo nagrado za književnost.</span></p></div><div class="note" id="ftn3"><p><a class="link_return" title="Pojdi nazaj k besedilu" href="#ftn3_return"><sup>2.</sup></a> <span class="noteBody">Pravilno <span style="font-style:italic" itemprop="hi">Magna carta libertatum.</span> Velika listina svoboščin iz leta 1215 omejuje moč angleških kraljev. Je posledica nestrinjanja med kraljem, papežem in baroni glede vprašanja kraljevih pravic. Veleva, da se mora kralj odreči nekaterim pravicam, spoštovati določene pravne postopke in se strinjati, da njegovo voljo lahko omejuje zakon. Listina je bila prvi korak v dolgotrajnem procesu, ki je pripeljal do vladavine zakona. Od njenih 63 členov je za sedanjost najpomembnejši 39. člen, ki zagotavlja <span style="font-style:italic" itemprop="hi">habeas corpus</span>: noben svoboden človek ne sme biti brez veljavne sodbe ali zakona, ki bi to določal, prijet, zaprt, oropan zemlje, izobčen, pregnan ali uničen na kakršen koli način.</span></p></div><div class="note" id="ftn4"><p><a class="link_return" title="Pojdi nazaj k besedilu" href="#ftn4_return"><sup>3.</sup></a> <span class="noteBody">Tajna državna policija (Geheime Staatspolizei, Gestapo) je bila uradna tajna policijska organizacija v nacistični Nemčiji. Ustanovljena je bila aprila 1933, aprila 1934 pa je postala oddelek SS in s tem sestrska organizacija <span style="font-style:italic" itemprop="hi">Varnostne policije</span> (Sicherheitsdienst – SD).</span></p></div><div class="note" id="ftn5"><p><a class="link_return" title="Pojdi nazaj k besedilu" href="#ftn5_return"><sup>4.</sup></a> <span class="noteBody">Émile Zola (1840–1902) je bil francoski pisatelj in novinar, znan kot najvidnejši predstavnik naturalizma in utemeljitelj t. i. eksperimentalnega romana. Leta 1898 se je z objavo izjave »Obtožujem« (J'accuse) v časopisu <span style="font-style:italic" itemprop="hi">L'Aurore</span>, naslovljeno na predsednika francoske republike, vpletel v afero Dreyfus. Dreyfusove sodelavce, policijo, urednike časopisov in pravosodje je obtožil sodelovanja v obtoževanju stotnika francoske vojske judovskega porekla Alfreda Dreyfusa, da je vohunil v korist Nemčije, za kar so ga obsodili na doživljenjski zapor na Hudičevem otoku v Francoski Gvajani. Zaradi svojega angažiranja je bil Zola obsojen na zaporno kazen, a se je pred tem umaknil v Anglijo. Odkrili so, da Dreyfus ni bil kriv, vendar v francoskem generalštabu tega niso želeli priznati. Afera Dreyfus je bila protijudovsko in proti prostozidarsko uperjena (izzvala je številne protisemitske demonstracije) in je razdelila francosko javnost. Da bi pomirili ljudstvo, so Dreyfusa leta 1899 pomilostili, krivde pa je bil oproščen šele leta 1906. Dreyfusova afera velja za enega najbolj znanih primerov nepravičnih obtožb in obsodb nedolžnega posameznika. In izraz protijudovstva.</span></p></div><div class="note" id="ftn6"><p><a class="link_return" title="Pojdi nazaj k besedilu" href="#ftn6_return"><sup>5.</sup></a> <span class="noteBody">Po <span style="font-style:italic" itemprop="hi">Slovarju slovenskega knjižnega jezika</span> neumnost, čenča.</span></p></div><div class="note" id="ftn7"><p><a class="link_return" title="Pojdi nazaj k besedilu" href="#ftn7_return"><sup>6.</sup></a> <span class="noteBody">Sveti Pavel (med 5 in 10 n. št. do 67) je bil apostol, mučenec in svetnik, avtor pisem, ki predstavljajo velik del <span style="font-style:italic" itemprop="hi">Nove zaveze</span>. Latinsko besedno zvezo <span style="font-style:italic" itemprop="hi">civis Romanus sum</span> (sem rimski državljan) je uporabil Ciceron v <span style="font-style:italic" itemprop="hi">In Verrem</span> kot zahtevo za zakonite pravice rimskega državljana. Pri potovanju po rimskem imperiju naj bi bila varnost zagotovljena vsakomur, ki je izjavil »civis Romanus sum«. V knjigi <span style="font-style:italic" itemprop="hi">Apostolska dela </span>v <span style="font-style:italic" itemprop="hi">Novi zavezi</span>, 22. poglavje, je apostol Pavel na sojenju zahteval, da mu kot rimskemu državljanu sodijo pred cesarjem. Sodni postopek so prekinili in ga nadaljevali, ko so ga pripeljali v Rim.</span></p></div><div class="note" id="ftn8"><p><a class="link_return" title="Pojdi nazaj k besedilu" href="#ftn8_return"><sup>7.</sup></a> <span class="noteBody">Pretorijska straža (latinsko <span style="font-style:italic" itemprop="hi">Praetoriani</span>), osebna straža rimskega cesarja in pomembnih vojskovodij.</span></p></div><div class="note" id="ftn9"><p><a class="link_return" title="Pojdi nazaj k besedilu" href="#ftn9_return"><sup>8.</sup></a> <span class="noteBody">Rakek je bil mejna postaja s Kraljevino Italijo, Šentilj pa mejna postaja z Republiko Avstrijo oz. od marca 1938 z Nemčijo – Tretjim rajhom. </span></p></div><div class="note" id="ftn10"><p><a class="link_return" title="Pojdi nazaj k besedilu" href="#ftn10_return"><sup>9.</sup></a> <span class="noteBody">Leta 1929 je vlada Sovjetske zveze s Henryjem Fordom sklenila pogodbo za ustanovitev avtomobilske tovarne v Rusiji (v mestu Nizni Novgorod, od leta 1932 Gorki, v čast pisatelju Maksimu Gorkemu). Tam je nastala avtomobilska industrija GAZ (Gorkovski avtomobilni zavod), sprva kot NAZ (<span style="font-style:italic" itemprop="hi">Nizžegorodski avtomobilni zavod </span>– s polnim imenom <span style="font-style:italic" itemprop="hi">Nizžegorodski avtomobilni zavod imeni V. M. Molotova</span>), ki je po Fordovi licenci izdeloval prve avtomobile v Sovjetski zvezi GAZ-AA in GAZ-A. To je imelo vpliv na industrializacijo Sovjetske zveze.</span></p></div><div class="note" id="ftn11"><p><a class="link_return" title="Pojdi nazaj k besedilu" href="#ftn11_return"><sup>10.</sup></a> <span class="noteBody">Mišljena je tiskovna agencija, osrednja agencija za zbiranje in distribucijo novic Sovjetske zveze. Pod tem imenom je delovala od leta 1925. Njena predhodnica, Telegrafska agencija Sankt Petersburga (SPTA), je bila ustanovljena leta 1904.</span></p></div><div class="note" id="ftn12"><p><a class="link_return" title="Pojdi nazaj k besedilu" href="#ftn12_return"><sup>11.</sup></a> <span class="noteBody">Knezi Hohenlohe so bili nemška knežja in vojvodska dinastija. Leta 1450 so bili povzdignjeni v cesarske grofe, leta 1744 v kneze. Leta 1825 je Nemška zveza vsem članom hiše priznala pravico, da se imenujejo svetla visokost. Predstavnik družine Hohenlohe, njene veje Schilling, knez Klodvig, je bil v začetku 20. stoletja cesarski namestnik v Trstu. Vpletel se je v volilne boje med Slovenci in Italijani, ki so nastopali iredentistično. Ker zanje ni bil dovolj iredentistično usmerjen, je izzval njihovo reakcijo v Trstu, Italija pa je od Avstro-Ogrske dosegla, da so ga zamenjali.</span></p></div><div class="note" id="ftn13"><p><a class="link_return" title="Pojdi nazaj k besedilu" href="#ftn13_return"><sup>12.</sup></a> <span class="noteBody">Matilda, sopomenka za smrt. Tega poimenovanja ni v nobenem drugem jeziku, razen v slovenskem.</span></p></div><div class="note" id="ftn14"><p><a class="link_return" title="Pojdi nazaj k besedilu" href="#ftn14_return"><sup>13.</sup></a> <span class="noteBody">Jahve Sabaoth = Gospod nad vojskami (Izaija 1,24; Psalmi 46,7), torej gospod nebeških vojsk in prebivalcev zemlje, Judov in poganov, bogatih in revnih, gospodarjev in sužnjev. To poimenovanje izraža veličastvo, moč in avtoriteto Boga, ki je sposoben doseči vse, kar namerava.</span></p></div></div><div class="row"><div class="small-6 columns text-center"><p><a class="button" href="preface.html" title="Prejšnji: Izza rešetk: spomini Igorja Rosine na zapor in internacijo (1942–1943)">&lt;&lt;</a></p></div><div class="small-6 columns text-center"><p><a class="button" href="ch02.html" title="Naslednji: II. Zunanji izgled">&gt;&gt;</a></p></div></div></section></div><script type="text/javascript">
         $(function () {
         var viewer = ImageViewer();
         $('.imageviewer').click(function () {
         var imgSrc = this.src,
         highResolutionImage = $(this).data('high-res-src');
         viewer.show(imgSrc, highResolutionImage);
         });
         });</script><script src="https://www2.sistory.si/publikacije/themes/foundation/6/js/vendor/what-input.js"></script><script src="https://www2.sistory.si/publikacije/themes/foundation/6/js/vendor/foundation.min.js"></script><script src="https://www2.sistory.si/publikacije/themes/foundation/6/js/app.js"></script><script src="https://www2.sistory.si/publikacije/themes/js/plugin/back-to-top/back-to-top.js"></script></body></html>